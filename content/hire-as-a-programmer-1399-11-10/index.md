---
title: "مصاحبه‌ی استخدام برنامه‌نویس"
path: blog/hire-as-a-programmer
tags: [work]
cover: ./cover.jpg
date: 1399-11-10
excerpt: تجربه‌های من از بیش از ۴ سال مصاحبه
---

درود، شب و روزتون خوش! پس از مدید مدتی دست به نوشتن شدم تا براتون درمورد مصاحبه‌های استخدامی بگم. فکر میکنم لازمه بگم کسی رو ندیدم بین تمام همکارانی که داشتم توی این سال‌ها که به اندازه‌ی من مصاحبه داده باشه. این اواخر واقعا دنبال شغل هم نیستم، فکر میکنم اعتیاد پیدا کردم بهش. همینطوری رزومه میفرستم با یکی حرف بزنم. البته سر این داستان هم با کلی شرکت جالب آشنا شدم، هم آدم‌های باحالی رو برای گفت‌وگو پیدا میکنم و هم از هر مصاحبه یه سری چیز تازه یاد میگیرم. اینا دلیل اصلیم نیست البته برای همیشه مصاحبه دادن، لامصب فضولی هست که تحریکم میکنه! همیشه میخوام ببینم کسی من رو میخواد یا نه. از استارت‌آپ‌هایی که توی ایران شناخته شده هستن تا اونایی که از شرکت‌های مطرح سرمایه جذب کردن و میدونم قرار نیست برام اون شهر و کشور کار کنم رزومه میفرستم براشون، وقتی میبیننش و دعوت میشم به مصاحبه به چیزی که میخوام میرسم…  
جز بهترین چیزهایی نیست که بخوام کسی درموردم بدونه ولی خوب نتیجه‌اش خوب میشه معمولا.

میخوام براتون از چیزهایی که از این مصاحبه ها یاد گرفتم بگم. از تجربه‌ام به عنوان مصاحبه شونده و مصاحبه گیرنده میگم و تلاش میکنم بگم چطوری مصاحبه‌ی خوبی داشته باشیم.

چطوری یه جای خوب استخدام بشیم؟
------------------------------

### ۱- رزومه درست کنید:

رزومه‌ی خوب اولین قدم برای کار کردن داخل یه جای خوبه. این لیست پیشنهادی من هست برای نوشتن یه رزومه‌ی خوب

**اسم و عکس و تخصص:  
**البته عکس رو بعضی‌ها مخالف هستن و دلیل‌های خودشون هم دارن اما من شخصا وقتی یه رزومه با عکس میبینم حس میکنم با یه فرد واقعی طرف هستم و حس بهتری میگیرم ازش نسبت به متن خالی.

**راه‌های ارتباط:**  
یه شماره تماس، ایمیل، چندتا لینک و یه اسم شهر به نظرم خیلی ساده و خوبه. توی بعضی از رزومه ها دیدم آدرس دقیق خونه یا شماره‌ی خونه و چیزهای خیلی شخصی هم مینویسن که به نظرم واقعا لازم نیست. شما رزومه مینویسید برای دست به دست شدن و این اطلاعات چیزهایی نیست که قرار باشه همه ببینن و بدونن.

**معرفی کوتاه:**  
به نظرم خوندن یه معرفی دو سه خطی از آدمی که هرگز ندیدم میتونه دید کلی و خوبی بهم بده درموردش.

**تاریخچه‌ی فعالیت:**  
اگر چند سالی سابقه‌ی کار کردن دارید به نظرم بهتره این رو پیش از تخصص هاتون بنویسید. خودم اینطوری مینویسم که از کی تا کی بودم، اسم شرکت چی بوده و یه توضیح خلاصه‌ای از اینکه چه میکردم.  
این رو هم بگم که اگر تازه کار هستید و سابقه‌ی کاری ندارید، مشارکت داخل پروژه‌های آزاد خیلی کمک کننده هست. بنویسید ازش حتما و لینکش رو هم بذارید

**مهارت‌ها:**  
من خودم اصلا از این روش که مثلا مینویسن ری‌اکت و میزنن ۷۰٪ش رو بلدم خوشم نمیاد. خودمم اینطوری مینوشتم خیلی قدیم ولی به هیچ وجه حرفه‌ای نیست این روش. به جای درصد نوشتن یا گفتن اینکه متوسط و قوی و فلانم، میتونید بنویسید ۲ سال با فلان چیز کار میکنم، یه لیست هم از چیزهایی که باهاش کار کردید بنویسید

**تحصیلات:**  
من چون خودم بعد از دوم دبستان دیگه داخل تحصیلات موفقیت خاصی نداشتم هیچ وقت، آخر رزومه مینویسمش معمولا. از چه سالی تا چه سالی بودم، اسم دانشگاه و مقطع رو بنویسید خوبه، اگر به معدل‌هاتون افتخار میکنید میتونید بذاریدش

**افتخارات:**  
این بخش رو هم برای شیرینی پایان رزومه میتونید بذارید. اگر توی مسابقه‌ای برنده شدید یا جایی ازتون یادی شده و حتی جاهایی که معروفه حضور داشتید میتونید بنویسید ازشون. من جشن انتشارهایی که رفتم و جشن‌های آزادی نرم‌افزار هم نوشتم، برای من که افتخاری بوده حضور داخلشون.

درمورد زبان رزومه هم منطقا اگر فارسی زبون هستید و برای جایی میفرستید که فارسی زبون هستن، فارسی بفرستید باید بهتر باشه اما در کمال تعجب باید بگم رزومه‌ایم که با متن انگلیسی هست بازخورد بیشتری گرفته و متن آگهی‌های استخدامی که انگلیسی هستن برای استارت‌آپ‌های ایرانی‌ای که میبینیم بیشتر رزومه میگیرن!

در انتها فایل [رزومه‌ی خودم](/resume.pdf) هم براتون میذارم، شاید کمکی کرد

### ۲- شرکت خوب پیدا کنید:

برای پیدا کردن شغل آینده‌تون میتونید از سایت‌هایی مثل [quera.ir](https://quera.ir/) و [jobinja.ir](https://jobinja.ir/) و… استفاده کنید. گاهی داخل دیوار هم آگهی خوب پیدا میشه، البته از هر ۱۰۰ تا اسپم ممکنه یه آگهی واقعی پیدا بشه که از هر ۱۰ تاش ممکنه یه دونه‌اش خوب باشه ولی خوب گشتن داخلش خالی از لطف نیست.  
این که چطوری بفهمیم یه آگهی خوب هست یا نه رو نمیتونم دقیق توضیح بدم، از هر کدوم یه مثلا میزنم براتون.

### آگهی بد:

*   جنسیت: آقا، خانم
*   تحصیلات: لیسانس نرم‌افزار
*   حداقل سن: ۲۵ سال
*   دارای روحیه تیمی
*   مشتاق به یادگیری
*   مستند سازی
*   مسئولیت پذیر
*   ارائه نمونه کار الزامیست
*   با دقت
*   انعطاف‌پذیر جهت چالش‌های جدید فنی
*   ساعات کاری: شنبه تا چهارشنبه ۹ الی ۱۷ و پنج شنبه‌ها ۹ الی ۱۳

**مهارت‌های ضروری:**

*   برنامه نویسی وب و پایگاه داده
*   طراحی رابط کاربری تجربه کاربری UI / UX PHP،
*   دیتابیس MySQL
*   مسلط به CMS وردپرس و افزونه فروشگاهی ووکامرس (وب سرویس)
*   مسلط به جاوا اسکریپت و آشنایی با Bootstrap ، CSS3، HTML5
*   نرم‌افزارهای گرافیکی همچون فتوشاپ و CorelDraw
*   مفاهیم Web و Web API
*   ابزارهای بهینه سازی سرعت سایت(SEO)
*   اصول طراحی و پیاده سازی صفحات Responsive
*   Laravel
*   طراحی اپ آندروید

  

### آگهی خوب:

**مهارت‌های ضروری:**

*   تسلط به React
*   آشنایی با SSR (آشنا با NextJS)
*   آشنایی با Bootstrap و یا AntD
*   آشنایی با مفاهیم Restful API و GraphQL
*   مهارت در تبدیل طرح‌های UI به کد

**مهارت‌های امتیازی:**

*   آشنایی با Git
*   تجربه‌ی کار در چهارچوب Scrum

خوب برای چندتا شرکتی که پیدا کردید و به نظرتون آگهی خوبی دارن، رزومه‌ی خوبتون رو بفرستید. من به صورت میانگین برای ۱۰-۱۲ تاشون رزومه میفرستم و منتظر میشم به دامم بی‌افتن 📿😎

بهتون پیشنهاد میکنم که صبور باشید، ممکنه بعد از فرستادن رزومه تا یک ماه هم طول بکشه که مصاحبه‌ها هماهنگ بشه باهاتون و برید برای مصاحبه‌ها

همه را نمودم، حال چه کنم؟
-------------------------

**زمان!**  
چه مصاحبه حضوری بود چه آنلاین، سر وقت رسیدن توی روز مصاحبه خیلی خوبه. اگر مثل من توی آدرس پیدا کردن خیلی خوب نیستید بهتره روی نقشه اینکه دقیقا کجا باید برید و چقدر طول میکشه برسید رو بررسی کنید و یه جوری برنامه ریزی کنید که زودتر برسید.  
البته نیاز نیست زودتر برید داخل، به قول بابام زودتر رسیدن هم به اندازه‌ی دیرتر رسیدن بدقولی حساب میشه.

اگر هم آنلاین هست مصاحبه، مطمئن بشید که اون سرویس چطوری کار میکنه، نیاز به VPN داره یا نه، میکروفون و وب‌کم‌تون رو چک کنید و لباس مناسب بپوشید.  
شاید اگر بگم ۷۰٪ برداشت ما از آدم‌ها توی همون برخورد اول و نگاه اول شکل میگیره خیلی هم بی راه نگفته باشم.

**گرم بگیرید!**

معمولا اولین مرحله از مصاحبه‌های خوب با CTO شرکت شروع میشه، مدیر ارشد فنی شرکت با شما درمورد رزومتون گفت‌وگو میکنه و در واقع فیلتری هست برای اعتبارسنجی رزومه‌ها. درمورد تجربه‌هاتون و چیزهایی که نوشتید توی رزومه میپرسه ازتون و معمولا مصاحبه‌ی دوستانه و صمیمانه‌ای هم میشه.  
تلاش کنید مصاحبه رو دو طرفه کنید و شما هم از کار اون بپرسید. من واقعا عاشق این مرحله هستم که یه CTO مثل خودم بهم هدیه شده و میشیم باهاش درمورد چالش‌هایی که بهش خورده یا روند توسعه و تیم صحبت میکنم. معمولا یک ساعت زمان میگیره این مرحله و اگر توی رزومه‌تون صادق بوده باشید مشکلی پیش نمیاره براتون.

**تایید اولیه  
**معمولا پس از تایید اولیه بهتون خبر میدن و یه چندتایی مصاحبه باهاتون تنظیم میشه که داخل یه روز هستن و هر کدوم یه فاصله‌ی یه ربع یا نیم‌ساعته با هم دارن. اینم بگم که از قبلش براتون یه لیست میفرستن که با کیا مصاحبه دارید و موضوعش چیه. خیلی خوبه روی LinkedIn دنبال اسمشون بگردید و صفحه‌شون رو ببینید. این کار هم باعث میشه بیشتر خود طرف رو بشناسید، هم لینکدین هر کس صفحه‌ات رو ببینه بهت خبر میده، این کار باعث میشه مصاحبه کننده هم اسم شما رو ببینه و روز مصاحبه اسمتون به چشمش آشنا بیاد که خیلی خوبه.  
  
توی مرحله‌ی اول یه نفر از تیم **منابع انسانی** باهاتون گفت‌وگو میکنه و تلاش میکنه درمورد soft skills هاتون بدونه. مهارت‌های نرم توی شرکت‌های خوب شاید از hard skills یا مهارت‌های فنیتون هم مهم تر باشه! این که توی تیم مفید باشید و برای بقیه همکار خوبی چیزی که دنبالش هستن. اگر تلاش کنید باهاش گرم بگیرید و خودتون رو داخل موقعیت‌هایی که میگه تصور کنید احتمالا مصاحبه‌ی خوبی برای جفتتون میشه. جادوی من برای کل زندگیم شوخی کردن و به شوخی گرفتنه که معمولا توی این مرحله هم جواب میده.

پس از این مرحله یه مصاحبه‌ی فنی دارید از **درک برنامه‌نویسی**، مثلا یه الگوریتم با زبانی که دارید براش apply میکنید مینویسید یا چندتا سوال درمورد اینکه خود اون زبان چطوری کار میکنه و اینطور چیزهایی رو میپرسن ازتون. در مورد این هم باید بگم هرچیزی رو بلد نیستید بگید نیستم و چیزی نگید همینطوری، بیشتر از پاسخ این پرسش ها، روشی که مسئله رو حل میکنید مهمه.  
این که همکاری داشته باشن که مثلا کار super داخل جاوااسکریپت رو نمیدونه خیلی مهم نیست، با یه سرچ کردن ۱۰ دقیقه‌ای ممکنه حل بشه ولی اینکه همکاری داشته باشن که ۱۰ دقیقه توضیح الکی میده و توجیه میکنه به جای اینکه فقط بگه نمیدونم ولی حل کردنش ساده نیست.  
اینم بگم که بپرسید آخر مصاحبه ازشون چیزهایی که نمیدونستید رو، معمولا اون برنامه‌نویس هم زمان گذاشته و این سوال‌ها رو پیدا کرده، پرسیدن ازش و تایید اینکه “اوه! چقدر جالب بود” ممکنه نتیجه رو تغییر بده. اگر هم نداد دست کم یه چندتا چیز تازه یاد گرفتید.

بعد از این میرسیم به مرحله‌ی زیبای **مهارت فنی** توی چیزی که میخواید باهاش کار کنید. مثلا برای ری‌اکت بهتون میگن یه کامپوننت بنویسید که فلان کار رو کنه. اینم بگم که یه ادیتون آنلاین معمولا میارن که نه چیزی بهتون پیشنهاد میده نه کدهاتون رو صاف و مرتب میکنه ولی زنده کدتون رو نشون میده بهش و با هم پیش میرید.  
خیلی مهمه که کدی که مینویسید قشنگ باشه و اسم‌های خوب بذارید.

توی یه مصاحبه، رفیقمون کدم رو سیو کرد چون دست‌خطم به نظر خیلی خوب بود. واقعا حس خوبی داد! تلاش کنید خیلی کدتون استاندارد و خوشگل باشه و مصاحبه کننده رو جلب کنه به خودش. کد قشنگی که یه کم باگ داره از کدی کثیفی که کاملا درسته هم بیشتر جواب میده.

پس از میرسیم به غول مرحله‌ی آخر که معمولا CTO هست دوباره! توی این مرحله یه **code review** میذارن، حالا یا یکی از پروژه‌هایی که نوشتید و حال میکنید باهاش رو با هم بررسی میکنید یا یه merge request گیت رو باز بهتون نشون میدن و باید بررسیش کنید و بگید کجاها مشکل داره یا میتونست بهتر باشه. معمولا یه مقدار شیطنت داخلش هست برای اینکه ببینین چقدر دقت میکنید. این مرحله رو هم دوست دارم واقعا و معمولا به شوخی پشت سر برنامه‌نویس‌های دیگه غیبت میکنم و با CTO شرکت نق میزنیم به جون هرچی برنامه‌نویسه.

معمولا یه هفته تا ۱۰ روز بعد اگر بین کسایی که مصاحبه کردن باهاشون از بقیه دلچسب تر بودید تماس میگیرن باهاتون و با HR درمورد حقوق و شرایط همکاری گفت‌وگو میکنید. بودجه‌بندی‌ای که برای تیم دارن مشخص هست و اگر از بین مصاحبه‌هایی که داشتید تونسته باشید بدونید چند نفر قراره استخدام بشن، با حداقل حقوقی که اعلام شده میتونید یه دو دوتا چهارتا بکنید ببینید که هزینه‌ی مثلا ۳ نفر چقدر میشه و به شرکت میخوره تا چقدر پول بده، خیلی روش دقیقی نیست ولی یه کم ایده بهتون میده که اگر از چقدر بیشتر بگید ممکنه توی بودجه بندی تیم نگنجید دیگه. البته اگر با حداقل حقوقی که در نظر گرفتن برای اون سمت مشکلی ندارید خیلی درگیر سر و کله زدن باهاش نشید و سازگار باشید با شرایط شرکت، شما تقریبا استخدام شده هستید.

در آخر اگر با شرایط استخدام هم مچ شدید به یه تیم خوب وارد میشید و یه شغل خوب پیدا میکنید و با کسایی که باهاشون مصاحبه کردید همکار میشید. این رو برای این گفتم که بدونید توی طول مصاحبه باهاشون مهربون باشید، ممکنه یه روز به خودتون بگن چندتا سوال آماده کن برای مصاحبه از این چند نفر بپرس. لزوما سمتی که دارن از شما بالاتر نیست و آدم‌های عجیبی هم نیستن.

اگر شما هم تجربه‌ای دارید چه به عنوان مصاحبه‌کننده چه به عنوان مصاحبه‌شونده باهامون در میون بذارید.