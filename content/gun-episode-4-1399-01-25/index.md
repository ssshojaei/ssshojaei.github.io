---
title: "اسلحه – اپیزود ۴"
path: blog/gun-episode-4
tags: [society, introduce]
cover: ./cover.jpg
date: 1399-01-25
excerpt: سلام، امیدوارم صدای ما را از پس دیوارهای بلند این زندان بزرگ بشنوید…
---


در این قسمت:

💠 زندان 80 میلیونی (صالح)  
💠 ما داریم می افتیم (هادی پاکزاد، مسیح غروی)  
💠 روبان‌های سبز (هادی پاکزاد)  
💠 بزرگترین سرکوب قرن ۲۱  
tinyurl.com/vvc29ej  
💠 پیر خرابات (۱۲۷ بند)  
💠 کامنت برتر ماه  
💠 بیگ پیکچر  
tinyurl.com/qukunxl  
💠 اسلحه (هادی پاکزاد)  
💠 هیچ چیزی بهتر نمیشه (هادی پاکزاد)

<iframe src="https://castbox.fm/app/castbox/player/id2195745/id204989482?v=8.22.11&autoplay=0" frameborder="0" width="100%" height="500"></iframe>

متن کامل:

سلام، امیدوارم صدای ما را از پس دیوارهای بلند این زندان بزرگ بشنوید…

داستان ما در گوش تاریخ خواهد ماند تا ابد…

داستان ملتی که بی گناه، به حبس ابد دچار گشته. در اینجا اموال ما را به تاراج می برند، از ما برای دزدی هایشان کارمزد میگیرند، به جرم زندگی آدم ها را به دار میکشند و هر صدایی را، از کارگری که تاول دستش مانع از پاک کردن عرق شرمش میشود تا دختری که جرمش آبی بودن است را خفه میکنند.

ما را کتک میزنند، شکنجه میکنند، اعترافات اجباری ازمان میگیرند، ما را خز و خاشاک، شورشی، فتنه گر و نامردمان میخوانند… درحالی که خودشان بهتر از هر کسی میدانند که خودشان به این القاب شایسته تر هستند

تنها دلخوشی ما، روزنه ای بود به بیرون، گاهی فریاد میکشیدیم از این ظلم های بی پایان. آن را نیز بستند تا پژواک صدایمان در سرهامان بپیچد، به امید اینکه ساکت بمانیم و لب بدوزیم بر ظلم های بی شمار..

زندگی زیر ستم و در خفقان بهای سکوت است

سکوت بهای سنگینی دارد… حتی اگر بهای سکوت نکردن زندگی نکردن باشد، بهای کمتری دارد، آن را ترجیح میدهم

**—** **ما داریم سقوط میکنیم** **—**

**دقیقه‌ی ۲****:****۴۰ الی ۳****:****۲۵**

متنی که شنیدیم، کوتاه نوشته‌ای بود که در چهارمین روز بدون اینترنت، حدود ساعت ۳ شب در ویرگول نوشتم، ساعت ۴-۵، ویرگول از دسترس خارج شد و ساعت ۱۱-۱۲ صبح که باز شد، نوشته‌ی من و بسیاری از دگر دوستان حذف شده بود و اکانت‌هامون مسدود. با یک سلام هیتلر از این بحث بگذریم…

**—** **روبان سبز، هادی پاکزاد** **—**

**۳****:****۱۵ الی ۴****:****۰۵**

**—** **شما صدای من را از بزرگ‌ترین سرکوب قرن ۲۱ می‌شنوید** **—**

این نوشته تقریباً یک هفته پس از قطع کامل اینترنت کشور ایران توسّط جمهوری اسلامی، نوشته شده است. مهم‌ترین بخش از سازمان‌یافته‌ترین سرکوبی که طی این دو دهه، که از قرن ۲۱ گذشته است تا به حال توسّط یک حکومت در برابر مردمش انجام گرفته است. حکومتی که اصرار دارد هرطوری که شده خودش را به عنوان بزرگترین دشمن مردمانش معرّفی کند.

اعتراضاتی که حکومت تمام تلاشش را برای ایجاد آن کرد

برخلاف تبلیغات ۲۴ ساعته‌ی رسانه‌های حکومتی، تنها نهادی که به صورت شبانه‌روزی، سازمان‌یافته و برنامه‌ریزی شده تلاش کرد تا این اعتراضات را ایجاد کند خود جمهوری اسلامی بود.

انگار تمام این ۴۰ سال سوء مدیریت و سلب حقوق مردم کافی نبود. به همین خاطر در بدترین شرایط معیشتی ممکن، شبانه و بدون اطلاع قبلی بنزین را رسماً ۳ برابر کرد. با این تفکّر بچه‌زرنگ‌مآبانه که اگر این کار را بامداد روز جمعه بکنیم دیگر صدای هیچ‌کس درنمی‌آید. تصمیمی دقیقاً به اندازه‌ی تمام تصمیم‌های گذشته‌اش احمقانه.

**من همیشه و به همه دروغ می‌گویم**

جالب‌ترین بخش این بود که تا چند روز قبل از این افزایش قیمت، تمام مسئولین هر نوع افزایش قیمت یا سهمیه‌بندی را تکذیب می‌کردند. درست مثل همیشه. انگار هرگز مسئولین نمی‌خواهند به این درک برسند که دروغ‌گفتن به مردم تنها باعث بی‌اعتمادتر و عصبانی‌تر شدن آن‌ها می‌شود.

این هم خودش یکی از ویژگی‌های عجیب مسئولین ما است. آن‌ها هرگز از هیچ‌چیز درس نمی‌گیرند. حالا هم با گوجه‌فرنگی ۱۰ هزارتومنی صبح تا شب در تلویزیون به دروغ می‌گویند که هیچ‌چیز گران نشده و نمی‌شود.

**این اعتراض مردم است نه اغتشاش بیگانگان**

و حالا مردمی که دیگر چیزی برایشان باقی نمانده و به اذعان خود مقامات حکومت ۶۰ میلیون نفرشان فقیر و نیازمند کمک حکومتی‌اند اعتراض می‌کنند. درست برخلاف باور ذهن‌های کوچک و خوش‌باور مسئولین که فکر می‌کردند با اعلام شبانه‌ی گرانی بنزین توانسته‌اند امکان هر اعتراضی را از بین ببرند.

حالا وقت آن است که حکومت به خشونت‌ها استناد کند و اعلام کند که این‌هایی که در خیابان هستند اختشاش‌گر اند نه معترض. امّا اینجا باید یک موضوع را درنظر بگیریم و آن این است که اصلاً امکان اعتراضی که نه در آن راهی بسته شود، نه جایی سوزانده شود یا چیزی شکسته وجود ندارد.

اگر باورش برایتان سخت است یک پلاکارد دستتان بگیرید و گوشه‌ی دورافتاده‌ی پارکی که هیچ بنی‌بشری از آنجا رد نمی‌شود تا وجود شما برایش مزاحمتی تلقی شود بایستید. می‌خواهم ببینم چه کسی به شما اهمّیّت می‌دهد تا به اعتراض‌تان رسیدگی کند.

یک مسئله‌ی دیگر این است حکومت اصرار دارد که بگوید رهبران تمام گروه‌های اعتراضی‌ای که در این همه شهر وجود داشتند از خارجی‌ها خط می‌گرفتند.

اصلاً بیایید در کمال حیرت این ادعا را بپذیریم. آیا این یک مشکل است و این اعتراضات را نامشروع می‌کند؟ مگر اعتراضاتی که منجر به انقلاب ۵۷ شد و همین حکومت را به سر کار آورد به شکل دیگری پیروز شد؟

ابوالفضل بازرگان در مصاحبه‌ای که همین اواخر منتشر شده است به صراحت می‌گوید نهضت آزادی را حکومت مصر تأمین مالی می‌کرد و در اختیار آن‌ها امکانات قرار می‌داد. اگر اعتراضاتی که رهبری‌اش از خارج کمک می‌گیرد بد و نامشروع است، پس باید خود این حکومت را هم واجد این صفات بدانیم. امّا اگر حکومت اعتقاد دارد که حکومتی خوب و مشروع است، پس حق ندارد اعتراضات دیگران را به این خاطر رد کند.

**واقعیّت خودساخته‌ی حکومت**

سران جمهوری اسلامی برای خودشان واقعّیّتی ساخته‌اند و آنقدر آن را تکرار کرده اند که خودشان هم آن را پذیرفته‌اند. واقعیّت آن‌ها این است که همواره همه‌چیز در حال پیشرفت است و تنها «بعضی جاها» مقداری «کم و کاستی» وجود دارد که آن هم ناشی از ناتوانی تعداد «خیلی کمی» از مسئولان است. مردم حاضر اند هرچیزی را برای حکومت تحمّل کنند و هرکس که هرنوع اعتراضی داشته باشد از عوامل دست‌نشانده‌ی دشمنان خارجی است.

باور به همین چیزها باعث شده که حکومت ما هر روز تمایل و تلاش کمتری برای تغییر خودش و بهبود اوضاع داشته باشد. این یعنی اینکه هرروز ناکارآمدتر می‌شود امّا این توهم که کارآمدی‌اش افزایش پیداکرده در آن تقویت می‌شود.

این واقعیّت ساختگی باعث شده که فراموش کند واقعاً مردمانی دارد که احتیاجاتی واقعی دارند و صبر و تحمّل‌شان محدود است.

نیچه در کتاب چنین گفت زرتشت از زبان زرتشت خطاب به خورشید می‌گوید:

اگر من و عقاب و مارم نبودیم، شکوه انوارت رو به کاستی می‌نهاد و این گردش و حرکت به سستی می‌گرایید.

این چیزی است که جمهوری اسلامی فراموش کرده است. اگر مردم نباشند نه امنیتی دارد، نه توان نظامی‌ای و نه مملکتی. امّا از آنجایی که در واقعیّت تخیّلی مسئولان، وابستگان حکومت جای مردم را گرفته‌اند، بعید است که این موضوع مهم دوباره به خاطر مسئولان بیاید و دست از لجبازی با مردم واقعی ایران بردارند.

**قطعی اینترنت پیامی مهم دارد**

اینکه حکومت به این راحتی به خود حق می‌دهد که اینترنت را قطع کند پیام مهمی برای ما دارد. حکومت قصد دارد تظاهر را کنار بگذارد و در ظاهر و باطن تبدیل به یک حکومت استبدادی شود. برای این کار باید هر حقی را در چشم مردم به صورت یک لطف نمایش دهد. حالا اگر اینترنت را هم دوباره وصل‌کنند، انگار به مردم «لطف» کرده‌اند.

او پیش از این با سهمیه‌بندی همه‌چیز و صدقه‌بگیرکردن مردم، در تلاش است تا حتّی زنده‌بودن ما را هم به عنوان لطفی از جانب خودش نمایش بدهد.

_منظور دیگر او هم این است که مردم شهر از فشار مالیات فقیر شوند و ناچار در صدد رفع حوائج روزانه‌ی خویش برآیند و نتوانند بر علیه او توطئه کنند__._

کتاب  _جمهور،__نوشته‌ی_ _افلاطون، صفحه‌ی ۴۹۷، انتشارات علمی فرهنگی_

و حالا بعید هم نیست که قوانین را سخت‌تر از قبل اجرا کند تا هرگونه مخالفت و اعتراضی را تبدیل به یک اقدام علیه امنیّت ملّی بکند. و می‌گویم اجرا را سخت‌گیرانه‌تر کند نه خود قوانین را، چون قوانین ما همین‌طوری هم به اندازه‌ی کافی سخت‌گیرانه و مبهم هستند و با استفاده از آن‌ها می‌توان هرکسی از این هشتاد و خورده‌ای میلیون نفر را به عنوان مجرم دستگیر کرد.

_یکی از راهبردهای رژیم‌های تمامیّت‌خواه یا توتالیتر این است که چنان مقرّرات حقوقی سخت‌گیرانه‌ای وضع می‌کنند که اگر نص آن‌ها در نظر گرفته شود همگان مجرم‌اند__._ _ولی در مرحله‌ی بعد، از اجرای کامل آن‌ها امتناع می‌شود__._ _بدین ترتیب رژیم همواره اتباع خود را تهدید به تنبیه می‌کند__._

_پنج نگاه زیرچشمی به خشونت، اسلاوی ژیژک، صفحه‌ی ۱۳۳_

من پس از قطعی اینترنت تقریباً مطمئن شده ام که قصد و نیّت حکومت ما همین است.

جناب جمهوری اسلامی، ای‌کاش تغییرکنی

من نه دوست‌دارم که نظام جمهوری اسلامی باقی‌بماند و نه دوست‌دارم که ازبین برود. حقیقتش این است که اصلاً برای من اهمّیّتی ندارد. من مجموعه‌ای از عقاید مثل برابری، آزادی، حقوق بشر و… دارم. چیزی که برای من اهمّیّت دارد این است که این ارزش‌ها در جامعه‌ای که هستم رعایت شوند و آنقدر جامعه از لحاظ اقتصادی سالم و آزاد باشد که بتوانم در آن به شکلی که دوست‌دارم پیشرفت کنم.

شاید بر من خرده بگیرید که در شکل فعلی جمهوری اسلامی چنین چیزهایی وجود ندارد و من هم حرف شما را تصدیق می‌کنم. منظور من بیشتر این بود که اسم حکومت و دین حاکمانش مادامی که ارزش‌های من برقرار باشند برایم اهمّیّتی ندارند.

با این وجود عمیقاً آرزو دارم (آرزویی باطل و به نظر دست‌نیافتنی) که جمهوری اسلامی تغییرات بنیادی کند و هم خودش و هم ما بتوانیم مثل آدم به زندگی خودمان بپردازیم.

حقیقت این است که از نظر من این حکومت با شتاب دارد به سمت نقطه‌ی بدون بازگشت می‌تازد و انگار سوگند خورده است که تمامی اشتباهاتی که حکومت قبلی انجام داده بود را خیلی بدتر تکرار کند تا به سرنوشتی بدتر از آن دچار شود.

جناب جمهوری اسلامی، هرچند که می‌دانم این آرزوی من محال است، امّا کاش فروپاشی باورهای اشتباه خودت را به فروپاشی اجتماع ترجیح‌دهی. یا حداقل اگر آنطوری که من فکر می‌کنم برای تبدیل این اجتماع به یک جامعه نیاز است می‌خواهی باعث فروپاشی همه‌چیز بشوی، ای‌کاش این کار را با خشونت کمتری انجام بدهی.

این نوشته را من به عنوان یک متن سیاسی-فلسفی روشنفکرانه شروع کردم. امّا نتوانستم به آن نتیجه‌ای که می‌خواستم برسم. استیصال و خشم از جوانی و عمرم که مقابل چشمانم دارد به هدر می‌رود مانع از آن شد. گاهی احساسات بیش از اندازه، شدید مغز استدلال‌گر را متوقف می‌کند.

با این وجود این متن را منتشر می‌کنم تا به خودم ثابت کنم یک انسان دارای احساسات هستم، نه یک ماشین استدلال بدون اشکال.

**—** **پیر خرامات** **—**

چیزی که شنیدیم نوشته‌ای بود از محمدرضا علی‌حسینی عزیز که درموردش تنها میتونم بگم،

جانا سخن از زبان ما میگوی!

کامنت برتر ماه هم میرسه به یاسین اسدنژاد که میفرمایند:

این هنجار شکنی ها و سوزاندن بانک ها و شهید کردن ادما توسط اشرار و امریکا مدیریت و انجام میشه. چرا اینو نمیخواهید قبول کنید. به قول یه نفر اگه ده جمله انتقاد امیز سیاسی نسبت به انقلاب و نظام میگویی انصاف داشته باش و حداقل یکیشو به امریکا و اسرائیل بگو.

**—** **امریکا هیچ غلطی نمیتواند بکند، ما خودکفا شدیم** **—**

**—****بیگ پیکچر****—**

اگر کسی بگوید مدافعین حرم به هوای پول و پاداش های کلان، رفتند و بسیاری برنگشتند حتما پاسخ می شنود که چه پول و پاداشی ارزش جان شیرین انسان را دارد؟ که قطعا هم حرفی حق است.

نمیدانم چند نفر در اعتراضات اخیر کشور کشته شدند. احتمالا هرگز هم نمی فهمم ولی آیا این انصاف است که آنهارا مزدور خارجی ها بخوانند؟ چقدر پول بهای عشقی که دیگر هرگز به وصال نخواهد رسید، مادری که جگرش را خاک می کند و امیدی که در دلها مُرد را، می پردازد؟

همانطور که سردار دلها ” حسین ” گفت : آزاده باشید

آزاده بودن، انصاف می خواهد. انصاف در پذیرش اشتباه، انصاف در درک مردم ، انصاف در پرهیز از دروغ چه به نفع ما باشد و چه به ضررمان، انصاف در خدمت کردن و گاهی انصاف در خدمت نکردن…

منصف که باشید امید در دلها جوانه می زند. امید که باشد پای آدم در خاکش سفت می شود.

اما انگار آنقدر غرق در تماشای “بیگ پیکچر” ذهنتان هستید که صدای له شدن آدم ها و امیدها و آرزوهایشان را در زیر چرخ های ماشین بی انصافی هایتان نمی شنوید.

به کجا قرار است برسیم ؟ اصلا مگر هدف، رسیدن بود؟ مگر برای اعتلای انسانیت نیامده بودیم ؟ نه اعتلای بزور . فقط کافی بود بسترهای زندگی شرافتمندانه را برای مردمی که امیدشان به شما بود فراهم می کردید. انها خودشان راه فطرتشان را می یافتند. همین…

گل کاشتید. فرار مغزها، آمار بالای مشکلات روانی ، تورم وحشتناک، بیکاری، فساد اداری و اقتصادی، دشمنی با دنیا، تبعیض در آموزش و پرورش، اختلاف طبقاتی، اینهمه پرونده قضایی اختلاف بر سر ارث و میراث، از معنی خالی کردن دین و اخلاق، ارزان شمردن جان انسان ها، آلودگی هوا و زمین و آب، رواج ریا، ریا، ریا…

باید منصف باشم، گلستان کاشتید.

البته که همه این ها توطئه دشمن است اما دشمن چه داشت که شما نداشتید؟ شاید دشمن فقط اسم رمز بی انصافی های شماست و نه بیشتر

افراد موثر در دایره نفوذشان اقدام می کنند، من دلم عدل و انصاف علی گونه می خواهد که هیچ چیز را به هرقیمتی نمی خواست، اما دایره نفوذم به اندازه کیبورد لپ تاپم است و اینترنتی که ملیست!

**—** **اسلحه هادی پاکزاد** **—**

پایان این اپیزود شاید پایان با صالح باشه، نفرت و اندوه بی اندازه‌ای حجوم اوردن بهم، کاش اندک امیدی که به بهبود شرایط داشتیم رو با این سطح از دیکتاتوری از بین نمیبرن… انگار واقعاً قرار نیست چیزی بهتر بشه…

سپاس از شما که در این اپیزود و در باصالح همراهم بودید، امیدوارم انک انگیزه‌ای توی این ویرانه پیدا بشه برای ادامه دادن… باشد که آینده از آن ما، بدرود

**—** **هیچ چیزی بهتر نشده** **—**