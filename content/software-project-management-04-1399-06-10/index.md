---
title: "این جانب، مدیر پروژه (۴)"
path: blog/software-project-management-04
tags: [programming, society, work]
cover: ./cover.jpg
date: 1399-06-10
excerpt: شرکت اول بعد از چند ماه کار کردن زدم بیرون تا همکاریم رو با شرکت دوم تمام وقت کنم
---

به مناسبت روز جهانی وبلاگ نویسی، نوشتن این پست رو توی اولیت‌های امروزم گذاشتم. اگر درمورد این روز بخوام بگم، میگم که خوشحالم بابت بودن چنین روزی، همیشه وبلاگ خوندم رو دوست داشتم؛ هر محتوایی، از مطلب علمی و آموزشی گرفته تا خاطرات سفر و روزمرگی رو میشه با بیان ساده و جزئیات کم اهمیت اما جذاب خوند. به نظرم شاید یک ساعت بلاگ خوندن از یک ساعت کتاب خوندن بهم چیزهای بیشتری یاد بده.

به نظرم خوبه که داستان زندگیمون رو تعریف کنیم، نیاز هم نیست ژانر اکشن یا جنایی خفنی باشه. شاید تعریف کردن زندگی معمولی با اتفاقات نه خیلی بزرگ نه خیلی کوچیکش چیزیه که کمتر ازش حرف زده شده. داستان چیز مهمیه از دید من و خوبه که تلاش کنیم از میلیاردها میلیارد داده‌ای که مغزمون میبینه و ازش رد میشه یه داستان بسازیم. ساختن داستان از زندگی به من یادآوری میکنه که اینی که الان دارم مینویسم، حاصل تصمیم ساده و بی اهمیت فلان سال بوده. بهم یادآوری میکنه تصمیم‌های ساده‌ام داره داستانم رو میسازه، بهم یادآوری میکنه **من نویسنده‌ی داستان کل زندگیم هستم**. بگذریم، در کل بلاگ نوشتن بهم حس بهتری داده و پیشنهاد میکنم امتحانش کنید. به احترام روز بلاگ نویسی هم مثل پارسال توی اینستاگرامم، بلاگ‌هایی که دوست دارم رو معرفی میکنم، با این تفاوت که امسال خودمم هم جز بلاگ‌نویس‌هایی که دوست دارم هستم. کافیست، بریم سراغ ادامه‌ی داستان “این جانب، مدیر پروژه”

اگر قسمت‌های قبلی رو نخوندید، این داستان احتمالا دنباله‌ی اونا باید باشه، بهتره یه سر به قبلی ها بزنید

*   [قسمت ۱](/blog/software-project-management-01)
*   [قسمت ۲](/blog/software-project-management-02)
*   [قسمت ۳](/blog/software-project-management-03)

شرکت دوم:
---------

توی قسمت قبل تا اینجا گفتم که از شرکت اول بعد از چند ماه کار کردن زدم بیرون تا همکاریم رو با شرکت دوم تمام وقت کنم، البته فکر میکنم اینقدر هم به این کار نیازی نبود چون تا ماه‌ها بعد قراردادی با شرکت دوم نداشتم و کارها ساختار مشخصی نداشت. چیزی که میخوام در کنار این داستان بگم سیر تحول برخورد من با موقعیت‌هاست.

*   ضد هر چیز یا آدم تازه‌ای بودم و معمولا به دور از همه بودم
*   تلاش میکردم گفت‌وگوهایی که از قبل توی ذهنم آماده میکردم با بقیه داشته باشم. خیلی جدی گرفته نمی‌شدم ولی قابل تحمل تر می‌شدم
*   شرایط رو می‌پذیرفتم و با آدم ها کنار می‌اومدم
*   شرایط رو می‌فهمیدم و موقعیت خودم رو تشخیص میدادم
*   تلاش میکنم روی شرایط تاثیر داشته باشم و هرچند اندک ولی مغلوب مطلق فضا و شرایطی که چیده شده نباشم

چون داستان‌هایی که میگم، درمورد تمام اتفاقات زندگیم نیست ممکنه این تغییرات واضح نباشه داخلش اما الان که به عقب نگاه میکنم واقعا این سیر رو می‌بینم. درمورد هر کدوم از شرایط بالا در آینده بیشتر میگم و توی خاطراتم به وضوح میشه دید این تغییرات رو. اما واقعا بهتون توصیه میکنم هر نوع شخصیتی که دارید، تلاش کنید یه تاثیری روی شرایط داشته باشید، یه قراردادی اگر میخواید امضا کنید، اگر یه بند رو نمی‌فهمید تلاش کنید توضیح بهش اضافه کنید. یادمه با یه شرکتی توی تهران یه قرارداد می‌بستم چند سال پیش که البته خیلی هم نتیجه‌ی خوبی نداشت، کار نداریم با اونش فعلا ولی با همون اندک سنی که به نسبت جمع داشتم، سر یه بند که داخل قرارداد مشکل داشتم باهاش صحبت کردم و حذفش کردن و دوباره پرینت گرفتن امضا کردیم قرارداد رو. چیز خاصی هم نبود البته، شاید واقعا نیاز داشتم که بگم منم حق دارم یه چیزی رو تغییر بدم وگرنه بودن و نبودنش چیز خاصی رو عوض نمی‌کرد.

اینا رو گفتم که بگم، موقعی که در بین این دو شرکت معلق مونده بودم و توی هیچ کدوم قراردادی نداشتم، توی وضعی بودم که شرایط رو میفهمیدم کم کم. شرکت دوم نیاز به زمان داشت، کارها هم اینطوری پیش میرفت که با من یه قراردادی بسته میشد که یه درصدی ازش مال من بود، هزینه‌های احتمالی تولید و نیروهای دیگه هم پرداخت میشد، دیر و زود داشت، گاهی سوخت و سوز هم داشت ولی می‌شد روش حساب کرد. من پروژه رو از بیزینس پلن تبدیل به تسک‌های فنی میکردم و با بچه‌هایی به صورت فری‌لنسری از جاهای مختلف کار میکردن میسپردم. حقیقت اینه که اکثرشون رو هم اصلا نمیشناختم. روند هم اینطوری بود که پروژه رو میذاشتم جاهای مختلف، از کسایی که پیشنهاد میدادن برای انجامش یه لیست درست میکردم؛ از میزان رضایتم از رزومه و تخصص طرف یه امتیازی میذاشتم + هزینه و زمانی که گفته. بعد از ۳-۴ روز که لیست یه مقدار بلند بالا می‌شد، یکی دو نفر رو انتخاب می‌کردم و پروژه رو می‌سپردم بهشون. پرداخت هم اینطوری بود که ۳ قسط میکردم پول رو. یک قسط پیش پرداخت بود. یک قسط وقتی کار تموم بشه و تحویل بدن. یک قسط هم برای چند روز زمان تست که اگر ایرادی بود حل بشه و نهایی بشه کار. به نظر خودم هم سیستم بدی نبود اما مشکل اصلیش این بود که نقش اعتماد توش خیلی پررنگ بود.

یادمه بک اند یه کاری رو با دوستی که میگفت از کرمان هست پیش میبردیم، لیست تسک‌ها رو بهش دادم و همه چیز هم منطقی پیش میرفت، مثلا اگر گفته بود ۳ هفته زمان میخواد این کار، هفته‌ی ۲م بهش پیام دادم که چه خبر، چطوری پیش رفته کارها. گفت همه چیز داره خوب پیش میره و عالیه همه چیز. گفتم خوب سورس رو نشون بده یه نگاه کنیم، دو روز بعد پیام داد مثلا من تصادف کردم با موتور، همه چیز خوبه ولی ۲ روز دیگه پروژه تمومه. یه عکس هم از پاش فرستاد که روش گاز استریل گذاشته بود. واقعا خیلی علاقه‌ای به دیدن پای پشمالوی یه نفر نداشتم ولی خوب خیلی هم متعجب نشدم. مطابق معمول هم کلی تعارف کردم که اگر کاری برمیاد ازم بگو و این داستان‌ها. اونم گفت نه خوبه و دمم گرم! خلاصه که تا ۲ ماهه بعدش هم هر وقت بهش پیام میدادم میگفت سیستمم رو مجبور شدم بفروشم، میرم کافی‌نت ۲ روز دیگه کار تمومه و این جور داستان‌ها. بیشتر از ضرر مالی و اعصاب داغونی که برام گذاشت، این که زمان پروژه رفته بود و کاری پیش نرفته بود نابودم کرد. درگیر هندل کردن پروژه‌های مختلف بودم خودم، این رو هم نشستم نوشتم خودم توی این همه گرفتاری. باید بگم که این تنها تجربه‌ام هم نبود از این اعصاب خوردی کار با فری‌لنسرهای ناشناس. البته در دفاع از خودم باید بگم هزینه و زمانی که میگفتن مهم بود، ولی معمولا کسی که ارزون ترین قیمت یا کم ترین زمان رو گفته بود انتخاب اولم نبود. من نمونه کارهای همه رو چک میکردم و تلاش میکردم یه آدم معقولی رو انتخاب کنم، اما الان میفهمم که تعداد بسیار بسیار زیادی از نمونه کارهایی که دیدم کار این دوستان نبوده و اصولا هستن که دست به دست بشن. بعضی از لینک‌ها رو که سرچ میکنم الان میبینم ۳-۴ نفر همون رو برام فرستادن برای نمونه کار! حالا بهتون میگم که الان چطوری فری‌لنسری کار میکنیم کل تیم و مشکلات رو چطوری حل کردم اما برای الان باید بگم که واقعا کارها خوب پیش نمیرفت مگر اینکه تمامشون رو خودم انجام بدم…

پس اگر بخوام خیلی کلی بگم چی بود شرایط:  
من میرفتم شرکت دوم، قراردادی امضا میکردم و درصدی از پروژه رو میگرفتم، هزینه‌های تیم هم خیلی وقت‌ها از جیب میدادم ولی در نهایت پول خودم و هزینه‌های تیم رو فاکتور میکردم و پرداخت میشدن. خیلی ها تا پرداخت دوم هم بودن ولی کارها یا نیمه کاره یا هیچ کاره راه میشدن و مجبور بودم خیلی ها رو برگردم از اول خودم بنویسم. این شرایط رو در کنار این بذاریم که شرکت دوم واقعا معماست برام، از صحبت‌های مدیرش ۹۹٪ ش رو با این که تایید میکنم ولی میدونم مزخرف میگه، واقعا چاخان‌ها و دروغ‌های آشکاری میگه و دارم به این فکر میکنم که این داره چرند میگه، بذار این پروژه تموم شد بزن بیرون. اما از اون طرف میبینم که یه سری از دروغ‌هاش راسته انگار! این که صاحب فلان مجموعه هستن یا نشریه‌ی سراسری دارن با اینکه به وضوح چرند بود اما موجود هستن و الانی که من این پست رو مینویسم بخشی ازشون هستم! واقعا درمونده شده بودم که چطور تشخیص بدم حرف‌ها کجا واقعیت هست و کجا دیگه نیست. امروز و فردا شدن بی اندازه‌ای هم در جریان بود و هم از طرف شرکت دوم، هم از طرف فری‌لنسرهایی که باهاشون کار میکردم، اصلا احساس آرامش خاطر و خاطر جمع بودن نمی‌‌کردم. برای کسی با تجربه‌ی اندک من جمع کردن چنین شرایطی آسون نبود زیاد. خلاصه شرایط ماه‌ها به همین منوال گذشت و کم کم داشتم راه کار کردن اینطوری رو یاد میگرفتم. به دروغ‌های مدیر شرکت دوم هم عادت کرده بودم و فهمیدم دست خودش نیست احتمالا، روش کارش اینه که هر چیزی رو بی اندازه خفن نشون بده و هرچیز ساده‌ای رو بتونه به بیشترین قیمت ممکن بفروشه. بگذریم از این‌ها. بعد از این مدت من به عنوان مدیر فنی مجموعه توی بستن قراردادهای مختلف بودم و آدمی بودم که جدی گرفته می‌شد احتمالا. البته چون جلسه‌ها خیلی رسمی تر از من و سن من بود، لباسم رو از تیشرت و دستمال سر به کت و شلوارهای اسپورت و کفش رسمی تغییر دادم که فکر میکنم جواب هم داد. با شرکای دیگه هم آشنا شده بودم و متوجه شده بودم شرایط کار چطوریه. نکته‌ای که خیلی مهمه بدونید اینه که فقط شما نیستید که به کارفرما و پولش نیاز دارید، اون هم به شما نیاز داره. این رو توی این ۲-۳ ماه اخیر خیلی بیشتر هم فهمیدم، وقتی که دنبال بستن تیم بودم و با دوستان زیادی مصاحبه کردم. این ماه‌های آخر برای من خیلی نکات تازه ای داشت که میگم براتون حتما. تا اینجا من صالحی شدم که میتونه آدم‌های مفید رو پیدا کنه و باهاشون همکاری کنه و پروژه‌ها رو خوب پیش ببره، توی جاهای مختلف شرکت سهم و درصد مشخصی توی قراردادها داره و جدی گرفته میشه. علاوه بر این‌ها یه قرارداد استخدامی هم بسته و علاوه بر پولی که بابت پروژه‌ها میگیره و درصدی که داره، حقوق تقریبا خوبی هم میگیره بابت مدیر فنی شرکت بودن. میدونم که داستان‌هایی که درمورد این شرکت دوم هست خیلی اتفاقات سر راست نیست، اما برای منم همینطور بوده، بعدا که ازش بگذریم همه چیز مشخص تر میشه…

خوشحال میشم از تجربه‌ها و نظراتتون بدونم، بعضی‌ها هم لطف دارن توی تلگرام پیام میدن و نظرشون رو میگن که خیلی خوشحال تر میشم اگر همینجا بنویسید که به درد همه بخوره، سپاس از همراهیتون ❤️